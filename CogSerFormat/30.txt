

CETHEGUS.


Ryst slige tanker af; de nytter ej.


Vis dig som mand; endnu kan slaget vindes;


en kæk beslutning--; du har venner nok;


vi følger dig på aller første vink.--


Du fristes ikke? Svar!





CATILINA.


                     Nej, siger jeg!


Og hvorfor vil I sammensværge jer?


Tal ærlig! Drives I af friheds-længsel?


Er det, for Romas storhed at forynge,


at I vil styrte alt?





LENTULUS.


                   Nej, ingenlunde;


men håb om egen storhed er jo dog


tilstrækkelig bevæggrund, Catilina!





CETHEGUS.


Og midler nok til rigt at nyde livet,


er heller ej så ganske at forkaste.


Det er min tragten;--jeg er ej ærgerrig.





CATILINA.


Jeg vidste det. Kun usle snevre hensyn


til egen fordel er, hvad eder driver.


Nej, venner, nej; mod større mål jeg sigted!
