

til snerperi er Deres sind for rigt.


Jeg så Dem vokse, så Dem foldes ud;


De ejed alt, hvad jeg hos kvinden skatter;--


men længe så jeg kun i Dem en datter;--


nu spør jeg--vil De være mig en brud?


(Svanhild viger sky tilbage.)





FALK


(griber ham ved armen).


Tal ikke mere!





GULDSTAD.


              Rolig; hun skal svare


Spørg også De,--så kan hun vælge frit.





FALK.


Jeg--siger De?





GULDSTAD


(ser fast på ham).


              Det gælder at bevare


tre liv for lykken,--ej alene mit.


Forstil Dem ej, det nytter Dem kun lidt;


thi skønt min gerning ligger i det lave,


så fik jeg endda et slags klarsyns-gave.


Ja, Falk, De elsker hende. Glad jeg så


den unge kærlighed i blomst at stå;


men denne kærlighed, den stærke, kække,


_den_ er det, som kan hendes lykke knække.
