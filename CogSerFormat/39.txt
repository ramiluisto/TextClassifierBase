

FURIA.


                 Din skæbne, Catilina!





CATILINA.


Min skæbne kender kun de vise guder--


ej noget menneske.





FURIA.


                 Jeg kender den.


Jeg er din skygge;--gådefulde bånd


os sammenknytter.





CATILINA.


                Det er hadets.





FURIA.


                             Nej!


Steg nogen ånd fra gravens kvalme dyb


med hads og hævns begær? Hør, Catilina!


Jeg slukket har i underverdnens floder


hver jordisk ild, der rased i mit bryst.


Som her du ser mig, er jeg ikke længer


hin Furia,--hin vilde, harmoptændte,--


du engang elsked--





CATILINA.


                Hader du mig ej?





FURIA.


Nu ikke mere. Da jeg stod i graven,--


da jeg på skillevejen mellem livet


og døden vakled, næste stund beredt


at gæste underverdnen,--se, da greb
